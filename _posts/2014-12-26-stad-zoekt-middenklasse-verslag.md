---
layout: post
title: "Stad zoekt middenklasse: verslag"
---

Afgelopen donderdag 27 november vond er weer een nieuwe editie van Denken over
Links plaats. De avond stond deze keer in het teken van de komst van de
middenklasse naar de stad. Versterken zij de stad en wijken? En wat betekent
deze verandering voor stad en de stedelingen? 

Elke stad lijkt op zoek te zijn naar een middenklasse. Stadsbesturen projecten
allerlei ambities op de komst van meer welgestelde bewoners in de stad. Die
gedroomde groep blijkt echter geen wonderen te verrichten. Bovendien worden en
de huidige bewoners van de stad – inclusief de middenklasse die er nu al woont
– makkelijk vergeten. Zo ook in Rotterdam en Gent, de twee steden die deze
avond centraal stonden. De stad is blijkbaar niet op zoek naar deze mensen,
maar naar een specifieke soort, een ideaal soort middenklasse. 

Het thema werd op verschillende manieren belicht door de sprekers tijdens deze
aflevering van Denken over Links. Bart Van Bouchaute, die als politicoloog de
Gentse stadsvernieuwing heeft onderzocht, Joke van der Zwaard, die als
zelfstandig onderzoekster veel over Rotterdam en haar bewoners heeft geschreven
en Reinhout Kleinhans, die als stadsgeograaf de vernieuwing van Hoogvliet
uitgebreid heeft onderzocht waren te gast

Hoewel de komst van de middenklasse op verschillende manieren werd besproken
kunnen we een gezamenlijke conclusie trekken: het versterken van de
middenklasse heeft zeker voordelen. Het is goed voor de draagkracht van de
stad: met minder middenklassers hebben steden minder belastinginkomsten, en
juist meer druk op publieke voorzieningen. Ook zullen studenten en ‘sociale
stijgers’ met een aanbod gericht op de middenklasse in hun stad kunnen blijven
wonen.

Beleidsmakers en politici hangen echter teveel op aan de middenklasse. Volgens
hen zou de komst van de middenklasse ook goed zijn voor bewoners die lager op
de sociaal-economische ladder staan, e.g. door te zorgen voor sociale stijging
en sociale cohesie. Deze effecten zijn echter niet aangetoond. Sterker nog:
voor andere bewoners zijn aantoonbare negatieve effecten zoals verdringing en
tweedeling. 

In het gentrificatie-beleid verliezen stadsbesturen en woningcorporaties de
huidige bewoners uit het zicht en waarderen de al aanwezige bewoners niet
(genoeg). Om van stadsvernieuwing een succes te maken is het zaak om te zorgen
dat mensen binnen de stad of binnen de wijk zelf carrière kunnen maken, ook wat
betreft wonen. 

Een stad mag dus best op zoek gaan naar een middenklasse als het daarbij andere
stedelingen niet over het hoofd ziet (e.g. middels ‘aankomstwijken’). En laten
we er eerst voor zorgen dat we huidige bewoners voor de stad behouden. 

Lees hier verder voor het hele verhaal:

### Het perspectief van Bart Van Bouchaute

In België werden en worden de steden gezien als een poel van verderf en
criminaliteit, iets wat zich nu nog vertaald in een gebrekkige waardering van
de steden. Arbeiders werden in de 19e en 20e eeuw met actief beleid
aangemoedigd om de stad te verlaten en op het platteland te gaan wonen.
Tegenwoordig verlaten mensen het even kan nog steeds de stad om in de
omringende gemeenten te gaan wonen. Het is daarom voor een stad als Gent heel
moeilijk om die middenklasse aan zich te binden.

De herwaardering van de stad begint in Gent rond de tijd dat die ook in
Rotterdam van de grond komt, namelijk in de jaren 1970. Er wordt een strijd
voor een sociale stadsherwaardering gevoerd, die leidde tot een herwaardering
van de gordelwijken om de oude stad. Er werd gekozen voor invulbouw, wat
betekende dat er, anders dan elders vaak gebeurde, geen hele wijken werden
gesloopt. Bovendien mocht er geen sprake zijn van sociale verdringing. Hoewel
er door een gebrek aan middelen weinig resultaat werd geboekt, bleef deze vorm
van stadsvernieuwing een ijkpunt, ook voor later beleid.

In Gent heeft zich een stille gentrificatie voltrokken, zo blijkt uit het
onderzoek van Bart Van Bouchaute, waarbij er wel degelijk sprake was van
sociale verdringing. Deze vorm van verdringing, was een gevolg van het
uitblijven van flankerend beleid. Succesvol beleid met betrekking tot
stadsvernieuwing moet daarom gericht zijn op meer dan alleen stenen en moet
bestaan uit een sociale, functionele en ruimtelijke mix.

Het beleid dat nu wordt gevoerd is niet realistisch. Mensen in België zijn bang
om in de stad te wonen, vanwege de lage status en het idee dat de stad
voornamelijk bevolkt wordt door migranten, die vaak geassocieerd worden met
onveiligheid.

Progressieve mensen proberen echter tegen beter weten in de middenklasse naar
de stad te trekken als breekijzer om ghettovorming te voorkomen. Het overgrote
deel van de middenklasse in Belgie, anders dan in Nederland, wil echter
helemaal niet in de stad wonen. Er is een ander beleid nodig waarbij
gedepriveerde wijken worden gezien als plekken van aankomst. In deze wijken
moeten de beste voorzieningen komen voor onderwijs, moet geïnvesteerd worden in
sociale huisvesting en tewerkstellingsmogelijkheden, zodat mensen kunnen
doorstromen. Dat is een kwestie van rechtvaardigheid.

Download de volledige presentatie [hier] (/data/20141127_StadZoektMiddenklasse_BartVanBouchaute.pdf) (pdf).

### Het perspectief van Joke van der Zwaard

De titel van de avond, Stad zoekt middenklasse, kun je op vele manieren
interpreteren, aldus Joke van der Zwaard. Zij heeft de titel vooral opgevat als
een soort 'boer zoekt vrouw', waarbij de boer op zoek gaat naar de ideale vrouw
en de stad op zoek gaat naar de ideale middenklasse. Ze heeft de stad daar
altijd graag bij willen helpen en heeft bij meerdere gelegenheden meegezocht.
Die zoekresultaten heeft ze gedeeld met gemeente, corporaties en andere
instanties. Zij bleken echter niet zo geïnteresseerd in de middenklasse waar
Van Der Zwaard mee op de proppen kwam. Gemeenten en corporaties zijn op zoek
naar een bepaald soort en je kunt blijkbaar niet zomaar veronderstellen dat die
middenklasse die zich al in de stad ophoudt.

De al aanwezige middenklasse wordt dan ook vaak over het hoofd gezien, zo zeer
zelfs dat je bijna zou denken dat er in deze wijken alleen maar kwetsbare
mensen wonen. Dat dit een mythe is blijkt wel uit het feit dat er in een wijk
als het Oude Westen meer hoogopgeleide mensen wonen dan in Ommoord. Het gaat
dan wel over een bepaald type hoogopgeleide, die er niet in eerste instantie op
uit is om carrière te maken en zich op haar plek voelt in een wijk als het Oude
Westen. Iets waar beleidsmakers zich nauwelijks wat bij voor kunnen stellen.

In plaats van hardnekkig de ideale middenklasse tot middelpunt van beleid te
maken, zouden betrokkenen veel meer uit moeten gaan van de potentie van een
wijk. Corporaties zien dit potentieel echter vaak over het hoofd. Joke van der
Zwaard heeft daar vaak met ze over gesproken en zich afgevraagd of deze
gedroomde middenklasse wel kan brengen wat deze wijken nodig hebben en wat het
effect is van deze zoektocht op de mensen die er al wonen, die steeds maar te
horen krijgen dat het pas wat met de wijk wordt, als er nieuwe mensen komen.

Bij dat laatste kun je grote vraagtekens stellen, want die nieuwe bewoner
blijkt helemaal niet zoveel geld te hebben. Bovendien kun je niet verwachten
dat deze middenklassers de oude bewoners ‘omhoog trekt’, onder andere omdat ze
optrekken met hun eigen vrienden, binnen hun eigen netwerken. Tot slot worden
de nieuwe bewoners dikwijls gepresenteerd als de redders van de wijk. Oude
bewoners staan daarom bij voorbaat argwanend tegenover deze groep en sommige
nieuwkomers gaan zich hier ook naar gedragen, met alle gevolgen van dien. 

### Het perspectief van Reinout Kleinhans

Wat zijn de heilzame effecten van “de middenklasse” voor een stad als
Rotterdam, zo vraagt Reinout Kleinhans zich af. Voor een bestuurder bestaan die
er vooral uit dat door de aanwezigheid van een grote middenklasse de stad
soepeler te besturen valt, dat deze klasse zorgt voor stabiele OZB-inkomsten en
toch niet het 'goudkustgedrag' vertoont van zeer mondige rijke bewoners.
Daarnaast heeft de middenklasse een economische meerwaarde voor de stad omdat
het zorgt voor draagvlak onder de winkels en andere voorzieningen in de stad,
wat weer voor een levendige stad zorgt. Momenteel gaan er veel dingen in
Rotterdam mis en voert de stad de verkeerde lijstjes aan, omdat die
middenklasse, vanuit het oogpunt van de bestuurder, niet een voldoende
substantieel aandeel van de bevolking vormt. Uit onderzoek naar het
stadsvernieuwingsbeleid in Rotterdam blijkt dat de herstructurering van de
naoorlogse wijken effectief is geweest als het gaat om de wooncarrière van de
(lagere) middenklasse en maar beperkte resultaten heeft opgeleverd met
betrekking tot het aantrekken van nieuwe middenklasse. Het laat ook zien dat
het zaak is de mensen die al in de stad aanwezig zijn te behouden. Veel van de
burgerinitiatieven in de stad komen voort uit deze groep.

De droge feiten wijzen op een aanzienlijk economisch en enig sociaal belang van
de middenklassers. Tegelijkertijd moet je deze groep niet opzadelen met
torenhoge beleidsambities, anders verzandt het beleid in zijn eigen retoriek en
neigt het naar hysterie. 

Download de volledige presentatie [hier] (/data/20141127_StadZoektMiddenklasse_ReinoutKleinhans.pdf) (pdf).
