---
layout: post
title: "Aankondiging lezing 1: De stad en de mens"
date: 2013-03-19
---

Donderdag 4 april is de aftrap van een maandelijkse lezingenserie waarin het
denken over hedendaagse sociale vraagstukken wordt geprikkeld en gescherpt.
Onder het motto “denken over links” biedt de SP Rotterdam in haar nieuwe
onderkomen aan de Gaffelstraat een podium voor inspirerende sprekers over
diverse thema’s als de economie, de verzorgingsstaat en Europese solidariteit.

De stad en de mensen
--------------------

De eerste avond staat in het teken van de stad en vooral over hoe mensen
samenleven in de stad. Het lijkt wel of binnen de grenzen van de stad net
zoveel steden bestaan als er inwoners zijn. Sommige stedelingen nemen the sky
is the limit erg letterlijk en lijken footloose, anderen hebben hun hele
sociale netwerk in de buurt. Al die verschillende inwoners: wat doet de stad
met hen - voelen zij zich er thuis? En hoe beïnvloeden ze de stad - geven ze
ook thuis?

De avond wordt afgetrapt met drie korte lezingen. Henk Oosterling, filosoof aan
de Erasmus Universiteit en oprichter van Rotterdam Vakmanstad, gaat in op het
nemen en geven van verantwoordelijkheid en de skills die nodig zijn om samen te
leven. Angelique Pattiwael vertelt over hoe mensen zelf invloed kunnen hebben
op hun stad, onder andere aan de hand van haar ervaringen bij de Leeszaal Oude
Westen en Wereldvrouwen. UvA-onderzoeker Paul Mepschen staat stil bij de
verwachtingen die stedelingen van elkaar hebben en gaat dieper in op zowel de
omgang tussen verschillende culturen als de vervreemding tussen overheid en
burgers.

Vervolgens gaan de sprekers verder in gesprek met elkaar en met het publiek aan
de hand van een aantal stellingen. Denk mee en zorg dat je erbij bent op 4
april!

Locatie: Gaffelstraat 61b, 20:00 uur – 22:00 uur (inloop vanaf 19:30) 
