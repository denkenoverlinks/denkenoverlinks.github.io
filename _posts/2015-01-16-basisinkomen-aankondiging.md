---
layout: post
title: "Basisinkomen: redding van de verzorgingsstaat...
of een neoliberale valkuil? (aankondiging)"
---

Op donderdag 29 januari onderzoekt Denken over Links het onvoorwaardelijk
basisinkomen. Een bron van controverse: redding van de verzorgingsstaat volgens
de een, een neoliberale valkuil volgens de ander. Reden te meer om dit idee
eens nader onder de loep te nemen met voor- en tegenstanders.

De afgelopen eeuw heeft het idee van een gegarandeerd, onconditioneel
basisinkomen periodes gekend van grote populariteit. Er is zelfs herhaaldelijk
mee geëxperimenteerd, echter zonder dat dit heeft geresulteerd in enige
blijvende verandering. Wat te denken van dit idee, dat zich in deze tijd van
voortdurende economische malaise wederom zo nadrukkelijk naar de voorgrond
dringt?

Is het basisinkomen een onverantwoord sociaal experiment, of juist een modern,
rationeel alternatief voor het huidige wirwar van sociale vangnetten? Zou het
systeem financieel efficient kunnen zijn? Zou het werknemers en zelfstandigen
kunnen bevrijden van een rigide arbeidsmarkt? Of zou het ze juist overleveren
aan een in toenemende mate neoliberaal en vijandig systeem? Zou het resulteren
in meer of minder activiteit, economisch dan wel van ander
maatschappelijk nut? Wat zou de nieuwe situatie betekenen voor bestaande
publieke voorzieningen en diensten? Wat zijn de voor- en nadelen met het oog op
privacy van burgers?

Het idee neemt een steeds prominentere plek in in de media en (progressieve)
academische kringen, waar veel verschillende interpretaties en meningen de
ronde doen. Opmerkelijk hierbij is dat er vóór- én tégenstanders te vinden zijn
op zowel de linker- als rechterflank.

Voor deze editie van Denken over Links werkt **SP Rotterdam** samen met **D66
Rotterdam** aan een gezamelijke discussie- en debatavond rond één van de
meestbesproken onderwerpen in het hedendaagse socio-economisch denken.
Opinieleiders uit linkse en progressief-liberale hoek geven hun visie op het
thema, met ruimschoots mogelijkheid tot debat en informele uitwisseling van
gedachten.

Nieuwsgierig? Kom langs en denk met ons mee op donderdag 29 januari in
**Leeszaal Rotterdam West**, Rijnhoutplein 3, Rotterdam. Aanvang 20:00, deur
open 19:30. De toegang is als altijd gratis. 

_Dit evenement is ook te delen op [facebook] (https://www.facebook.com/events/1519349268328237/)._
