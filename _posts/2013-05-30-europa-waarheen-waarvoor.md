---
layout: post
title: "Aankondinging lezing 3: Europa: waarheen, waarvoor?"
date: 2013-05-30
---

Het is dit jaar pas twintig jaar geleden dat in november 1993 in Maastricht de
Europese Unie werd ingesteld. Een relatief korte periode, waarin veel is
veranderd. Zo is het aantal lidstaten meer dan verdubbeld van 12 tot 27. In 17
daarvan is de euro ingevoerd. Een verregaande herziening de organisatie werd in
2005 per referendum verworpen, om in 2009 alsnog aangenomen te worden. Veel
voorheen nationale besluitvorming is "verschoven naar Europa". En in 2012
ontving de EU de Nobelprijs voor de Vrede.

Illustraties van een razendsnelle ontwikkeling, en voeding aan een doorlopend
en fel debat over de toekomst van het project. Tegenover elkaar staan de
eurofielen, ook wel federalisten, die Europa economische voorspoed en
eeuwigdurende vrede toedichten. En de eurosceptici, die wijzen op het
ondemocratische gehalte en de liefde voor het grootbedrijf. Ondertussen zucht
het continent onder de grootste economische depressie sinds de crisisjaren 30,
en wijzen alle vingers naar de EU als oorzaak en oplossing. De controverse als
belangrijkste kenmerk van de unie.

Met onze gasten schijnen we licht in deze duisternis.

**Willem Bos** was organisator van de Grondwet NEE campagne in 2005. Hij is
woordvoerder van het ComitÃ© Ander Europa, lid van de SAP en redacteur van
grenzeloos, waarin hij met regelmaat kritische opiniestukken schrijft.

> "Hebben we in de Europese Unie te maken met een democratisch tekort dat op
> termijn weggewerkt kan worden of is dat gebrek aan democratie juist een
> wezenskenmerk van de huidige Unie? Als we het functioneren van Europa de
> afgelopen decennia bezien, kunnen we niet anders dan het laatste concluderen."
>
> *Uit: Europa en Democratie: Best wel een goed idee! Brochure 2012*

**Kayleigh van Oorschot** haalde vorig jaar haar master European Studies: Ideas and Identities aan de London School of Economics and Political Science. Ze werkt nu als onderzoeker bij de Nederlandse School voor Openbaar Bestuur.

> "Als we onze samenleving de ruimte willen geven om zich te ontwikkelen, om te
> verbeteren en vooruit te bewegen en als we, met de woorden van Frans
> Timmermans, 'uit de crisis willen groeien', moeten ook wij weer utopisch gaan
> denken."
>
> *Uit: Pleidooi voor de utopie. Groene Amsterdammer, 25 maart 2013*

Nieuwsgierig? Kom langs en debateer met ons mee op 13 juni op Gaffelstraat 61B,
3014 RC Rotterdam. Aanvang 20:00, deur open 19:30. De toegang is gratis.
