---
layout: post
title: "Aankondiging lezing 2: Wat is democratie?"
date: 2013-05-07
---

Tijdens de tweede avond staan burger en democratie centraal. Is onze
Nederlandse overheid echt democratisch? En hoe beleven wij zelf onze
democratie? En, hoe verhoudt de kunst zich tot de democratie?

De avond wordt gestart met twee lezingen. **Merijn Oudenampsen**, onderzoeker
aan de Universiteit van Tilburg, zal het veranderende model van het Nederlandse
politieke bestel van na de Tweede Wereldoorlog onder de loep nemen. Hij kijkt
hierbij naar het opkomende populisme van de afgelopen jaren. Ook zal hij een
alternatief voor het huidige politieke model schetsen aan de hand van de zgn.
'monsterpolitiek'.

Vervolgens zal **Jonas Staal**, beeldend kunstenaar, ingaan op hoe hij de rol
ziet van de kunst in relatie tot zijn samenwerkingen met politieke partijen en
buitenparlementaire politieke bewegingen. Centraal zal zijn artistieke en
politieke organisatie 'New World Summit' staan: een reeks 'alternatieve
parlementen' waarmee hij middels kunst een platform biedt aan verboden
politieke organisaties.

Tot slot zullen de sprekers in gesprek treden met elkaar en met het publiek aan
de hand van een aantal stellingen en vragen. De eerste avond in april was een
inspirerende avond en we zien uit naar deze tweede! Denk mee en zorg dat je
erbij bent op 9 mei!
