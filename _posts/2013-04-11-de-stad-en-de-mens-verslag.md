---
layout: post
title: "Verslag lezing 1: De stad en de mens"
date: 2013-04-11
---

Donderdag 4 april vond de eerste lezing in de serie Denken over links plaats.
Zo’n veertig mensen discussieerden met de drie sprekers over het thema De stad
en de mensen. Met deze serie wil de SP laten zien dat het denken over links
niet stilstaat en dat echte, duurzame veranderingen alleen tot stand komen als
we buiten de gebaande paden durven te denken en ons ook actief buiten die
gebaande paden durven te begeven. Nieuwsgiering naar meer? Kom dan naar onze
volgende avond op donderdag 9 mei en praat mee!

Henk Oosterling
---------------

![Henk Oosterling]({{ site.url }}/images/henkoosterling.jpg)

Individuen bestaan eigenlijk niet, aldus Henk Oosterling (filosoof Erasmus
Universiteit), elk mens bestaat bij de gratie van zijn relaties met en tot
andere mensen. Met deze inleidende woorden zette Oosterling de avond meteen op
scherp. Het basisidee van zijn betoog bestond eruit dat als je een individu
wilt versterken, je zijn netwerk moet versterken. Dat idee wordt in de praktijk
gebracht op drie basisscholen in Bloemhof, Charlois en Feijenoord, onder de
titel Rotterdam Vakmanstad/Skills City. Leerlingen krijgen les in judo en
filosofie, leren hun eigen groente te verbouwen en koken elke dag hun eigen
maaltijd in samenwerking met vrijwilligers uit de buurt en stagiaires. Hierdoor
komen de leerlingen in een ‘ecosociale’ cirkel; als je snapt dat alles om jou
heen door handwerk van andere mensen tot stand is gekomen, dat je grip kunt
krijgen op zo’n proces en daardoor verleid wordt om uiteindelijk zelf
verantwoordelijkheid te nemen. Op een bevlogen manier nam Henk Oosterling ons
mee in zijn verhaal, waarbij hij duidelijk liet zien dat je zijn filosofie heel
goed in de praktijk kunt brengen.

Wereldvrouwen
-------------

![Angelique Pattiwael]({{ site.url }}/images/angeliquepattiwael.jpg)

De volgende spreker, Angelique Pattiwael, liet ook zien dat het een kwestie is
van gewoon doen. Zij is actief in het Oude Westen als één van de kartrekkers
van het project Wereldvrouwen van het wijkpastoraat Oude Westen en helpt mee in
de Leeszaal. De Leeszaal is een groot succes; een bieb zonder regels die twee
maanden na de start al vierduizend boeken had verzameld (waardoor nu zelfs een
boekenstop bestaat!). Zij ziet deze buurtinitiatieven, net zoals Henk
Oosterling, niet alleen als een vangnet, maar ook als trampoline voor de
deelnemers. Zij had twee Wereldvrouwen meegenomen, die vertelden wat de
bijeenkomsten met vrouwen van verschillende culturen uit hun wijk, voor hen
betekenen. Angelique Pattiwael benadrukte dat initiatieven uit de buurt verder
ontwikkeld moeten worden en dat er vanuit de politiek naar iedereen geluisterd
moet worden. Zij mist een integrale aanpak van buurtproblemen.

Paul Mepschen
-------------

![Paul Mepschen]({{ site.url }}/images/paulmepschen.jpg)

Paul Mepschen sloot af met zijn visie op de relatie tussen de stad en de
mensen. Als antropoloog doet hij onderzoek in Amsterdam naar de beleving van
bewoners van de zogenaamde 'achterstandswijken', een term die volgens Paul
Mepschen bijdraagt aan de ruimtelijke stigmatisering; een vooroordeel wordt
vaak al snel gevormd als men weet waar iemand woont. Hij legde uit hoe bij de
stadsplanning het sociale en emancipatoire karakter verloren is gegaan. Het
denken en de ervaring van planners en bestuurders sluit niet aan bij dat van de
bewoners, bovendien gaat de maakbaarheidsgedachte van gentrification wel hand
in hand met de gedrevenheid tot winstmaximalisatie, maar niet met werkelijke
vooruitgang voor de (huidige) bewoners. Dit heeft geleid tot een afbraak van
sociale woningbouw en van goede sociale infrastructuur.

Publiek
-------

![Publiek]({{ site.url }}/images/publiek.jpg)

Een erg interessante discussie volgde, met veel vragen en opmerkingen vanuit
het publiek. Een stevig gesprek tussen Paul Mepschen en Henk Oosterling ging
over de manier waarop buurten zich kunnen verbeteren. Mepschen denkt dat er
geen echt vooruitgangsdenken meer is, en er een nieuw langdurig project nodig
is. Hierop reageerde Oosterling door te stellen dat Mepschen een vals
romantische toon aanslaat, en dat er met piramidaal denken niet veel bereikt
zal worden. Angelique Pattiwael onderstreepte dat groots praten wel mooi is,
maar dat concrete daden nodig zijn en met bewonersinitiatieven veel bereikt
wordt. Verdere discussie ontspon over de vraag of dit wel voldoende is voor de
ontwikkeling van de stad, en zelfs voor de verantwoordelijkheid die stedelingen
zouden moeten nemen in relatie tot de globale duurzaamheidsuitdagingen. In
ieder geval blijven organisaties als de gemeente een belangrijke rol houden,
door bezuinigingen gaan ze meer loslaten, dit zal ruimte voor
bewonersinitiatieven geven maar de bewoners moeten niet in de steek gelaten
worden.

De meeste aanwezigen waren het eens met de stelling van de avond: samenleven
moet je leren. Steden zijn altijd in beweging en bijdragen aan dit stadse
samenleven zijn belangrijk, van kleine tot grote initiatieven en van lokaal tot
globaal niveau! 
