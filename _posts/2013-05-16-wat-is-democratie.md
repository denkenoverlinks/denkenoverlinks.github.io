---
layout: post
title: "Verslag lezing 2: Wat is democratie?"
date: 2013-05-16
---

Donderdag 9 mei was er een nieuwe editie van Denken over Links, de
lezingenserie georganiseerd door de SP Rotterdam. Tijdens deze goed bezochte
avond lagen de grenzen van onze democratie onder de loep.

![Merijn Oudenampsen]({{ site.url }}/images/merijnoudenampsen.jpg)

Socioloog/politicoloog [Merijn Oudenampsen](http://www.merijnoudenampsen.org)
stelde dat democratie gebaat is bij bewegingen die de consensusdemocratie
doorbreken én een horizon schetsen. Kunstenaar Jonas Staal liet zien hoe je met
kunst de ondemocratische trekjes van onze democratie kunt corrigeren. Merijn
Oudenampsen is werkzaam als onderzoeker aan de Universiteit van Tilburg. Hij
begint zijn betoog met een lesje politicologie over de eigenaardigheden van
democratie in Nederland. De politieke mode gaan in golfbewegingen, maar in de
Nederlandse politieke cultuur blijft de consensuspolitiek uit de tijd van de
zuilen een belangrijke rol spelen.


Vitaliteit van democratie
-------------------------

Ook de eeuwenoude regentenmentaliteit speelt een rol; Oudenampsen citeert als
voorbeeld de negentiende-eeuwse liberaal Buys; ‘het volk heeft niet het recht
om mee te regeren, maar het recht om goed geregeerd te worden.’ De vitaliteit
van democratie is volgens Oudenampsen gebaat bij bewegingen die aan de
neutraliserende en demobiliserende effecten van de consensuspolitiek
ontsnappen, zonder uitgesloten en gemarginaliseerd te worden.


Niet alleen kleine stapjes vooruit
----------------------------------

Tegenover de keuze voor meedoen in de consensus om kleine stapjes vooruit te
kunnen zetten, stelt Oudenampsen de strategie van het dubbele perspectief.
Losjes gebaseerd op de visie van Den Uyl, draait het om een praktische vorm van
politiek bedrijven, maar – en dat is essentieel – zonder de horizon uit het oog
te verliezen.


Schoonmakers als voorbeeld
--------------------------

Oudenampsen ziet in de succesvolle acties van de schoonmakers een voorbeeld
hiervan. Door samen met de schoonmakers een duidelijke horizon te schetsen,
slaagden de organizers van de FNV er in om de druk op te bouwen, die nodig was
om aan de onderhandelingstafel veel meer uit het vuur te slepen dan ooit voor
mogelijk werd gehouden.

![Jonas Staal]({{ site.url }}/images/jonasstaal.jpg)


Politieke kunst
---------------

Beeldend kunstenaar [Jonas Staal](http://www.jonasstaal.nl) nam ons mee in zijn
wereld van de politieke kunst. Bij hem telt de verbeelding, het schetsen van
een andere toekomst, die alleen mogelijk wordt als we ons bevrijden van de
dominante doctrine. Staal behandelt twee werken die je op een nieuwe manier
naar laat democratie kijken. Een heel praktisch kunstwerk is het project
'[Nulpunt](http://nulpunt.nu)'. Uit de overtuiging dat de het goed is voor de
democratie als alle overheidsdocumenten direct vindbaar en handig doorzoekbaar
zijn, ontwikkelde Staal een kruising tussen Wikileaks en Facebook voor
overheidsinformatie. Inclusief een wetsvoorstel dat deze directe toegang tot
overheidsdocumenten regelt.

![Discussie]({{ site.url }}/images/jonasmerijndiscussie.jpg)


Kunst als correctie op de politiek
----------------------------------

Moet democratie grenzeloos zijn? Is het bijvoorbeeld terecht dat sommige
organisaties op de terreurlijst gezet worden, waardoor hun mogelijkheden om mee
te doen aan de democratie ernstig gehinderd worden? Deze vragen stelt Staal bij
zijn kunstwerk '[New World Summit](http://www.newworldsummit.eu)'. Dat is een
rondreizend parlement voor groepen, die op een terreurlijst staan. De enige
‘top’ waar ook zij hun geluid kunnen laten horen. Via de kunst probeert Staal
een correctie op de politiek aan te brengen. Deze correctie is broodnodig
volgens hem, in een wereld waar mensen steeds vaker tegen de grenzen van de
gevestigde democratie aanlopen, daar waar de democratie toch eerder grenzeloos
zou moeten zijn.
