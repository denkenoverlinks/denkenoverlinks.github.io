---
layout: post
title: "Stad zoekt middenklasse"
---

"Rotterdam begint met renovatie burgers". Deze kop op de satirische
nieuwswebsite De Speld raakte de essentie van de kritiek op de komst van de
Markthal: dit prominente project zou niet voor Rotterdammers zijn, maar voor de
welgestelde middenklasse, voor de mensen die het college graag meer zou zien in
Rotterdam. Hetzelfde geldt voor de recente ambities voor bakfietswijken, de
bouw van luxe woontorens en aanpassing van huurwoningen "aan de wensen van
deze tijd": alles lijkt erop gericht de middenklasse naar de stad te trekken
en hier te houden.

Natuurlijk staat Rotterdam niet op zichzelf: na de VINEX-vlucht is wonen in de
stad nu weer populair, en steden concurreren met elkaar om meer welgestelde
bewoners te trekken. Achter dit beleid zitten grote ambities: de middenklasse
moet "de sociale mix versterken", daarmee "wijken omhoog trekken" en tegelijk
Rotterdam tot een aantrekkelijke en draagkrachtige stad maken. In hoeverre
maakt de komst van de middenklasse deze ambities waar? En wat betekent deze
verandering voor de huidige stedelingen? Op donderdag 27 november staan deze
vragen centraal in de discussieavond Denken over Links.

**Bart van Bouchaute** is als politicoloog verbonden aan het departement Sociologie
van de Universiteit Antwerpen, onderzoekscentrum Ongelijkheid, Armoede, Sociale
uitsluiting en de Stad (OASeS). Hij heeft o.a. onderzoek gedaan naar
stadsvernieuwing en gentrificatie in Gent.

**Joke van der Zwaard** is ontwikkelingspsycholoog en werkt als zelfstandig
onderzoeker/publicist op het terrein van sociale ongelijkheid, sociale
mobiliteit, emancipatie en samenlevingskwesties. Ook is ze initiatiefnemer van
o.a. De Leeszaal Rotterdam West.

**Reinout Kleinhans** is als stadsgeograaf verbonden aan de Faculteit Bouwkunde van
de TU Delft. Hij houdt zich o.a. bezig met wijkontwikkeling, stedelijke
herstructurering, sociale cohesie en sociaal kapitaal. Eén van de
ontwikkelingen die hij uitgebreid heeft onderzocht is de vernieuwing in
Hoogvliet.

In drie lezingen belichten de sprekers de thematiek vanuit hun onderzoek en
ervaring in Rotterdam en andere steden. Vervolgens treden ze verder in gesprek
met elkaar en met het publiek aan de hand van een aantal stellingen. Denk mee
en zorg dat je erbij bent op 27 november!

Locatie: Gaffelstraat 61b, 20:00 uur – 22:00 uur (inloop vanaf 19:30).  
Ook te delen op [facebook] (https://www.facebook.com/events/1545010272395706/https://www.facebook.com/events/1545010272395706/)!
