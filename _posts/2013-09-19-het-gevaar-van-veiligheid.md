---
layout: post
title: "Verslag lezing 4: Het gevaar van veiligheid"
date: 2013-09-19
---

Donderdag, 12 september 2013. Het regent, het begint guur te worden.
Naast onze lezingencyclus is ook de herfst na een zomerstop begonnen.
Oane introduceert het thema en de sprekers van deze vierde avond van
Denken over Links: het gevaar van veiligheid.

**Gwen van Eijk**[¹](#info_gwen), de eerste spreker, staat aan het begin
van een nieuw onderzoek  waar ze vanavond een voorsprong op gaat nemen.
Klassenjustitie en klassenongelijkheid worden gezien als een ouderwets
onderwerp, terwijl er een nieuw soort klassenmaatschappij aan het
ontstaan is: verschil tussen laag en hoog opgeleid, of je zelfredzaam
bent of niet, meedoet of aan de zijlijn staat etc. De zogenaamde
meritocratie waar we in zouden leven is betrekkelijk of zelfs 'het
schaamlapje van het neoliberalisme' (quote van Paul Verhaeghe,
hoogleraar psychologie).

De Rotterdamwet  is bij de meesten van het publiek bekend en is een
pakket aan maatregelen waaronder de inkomenseis; je hebt een bepaald
inkomen nodig om in 5 wijken in Rotterdam Zuid te mogen wonen. Dit is in
de praktijk een discriminatiemiddel, beargumenteert Gwen, op indirecte
wijze gericht tegen niet-westerse allochtonen, en op directe wijze tegen
mensen in de bijstand. Een nieuw, recenter voorstel voor de Rotterdamwet
is de selectie op basis van crimineel gedrag of een geschiedenis van
slecht gedrag, dus zonder officiële veroordelingen, maar gebaseerd op
bijvoorbeeld meldingen aan de politie. Het argument om deze orthodoxe
maatregelen te rechtvaardigen is vaak dat deze effectief zouden zijn.
Effectiviteit is echter zeker niet bewezen, en ook al zou dit beleid
effectief zijn, dan nog zou het niet geïmplementeerd mogen worden omdat
het tot discriminatie leidt, aldus Gwen.

Gwen benadrukt ook de verschillende maten waarmee gemeten wordt. Het
gebrek aan sociale cohesie in zgn. achterstandsbuurten wordt gezien als
problematisch terwijl men dit in middeninkomenswijken prima vindt! Het
stimuleren tot sociale cohesie leidt tot allerlei verwachtingen, zoals
het bekende opzoomeren en organiseren van buurtbijeenkomsten, waar
buurtbewoners vervolgens niet aan meedoen en wat dan weer als argument
gebruikt wordt om te laten zien dat het een probleemwijk is.

Het spreidingsbeleid wordt geïmplementeerd met als argument dat een
concentratie van mensen met problemen in dezelfde buurt zou leiden tot
een exponentieel probleem.  De intenties achter het spreidingsbeleid
zijn vaak prima, maar de ideeën erachter kloppen niet: je kan vaak
nergens anders gaan wonen dan in de minst aantrekkelijke buurt, omdat
alleen daar de huizen betaalbaar zijn.

Het alternatief van links is sociaal beleid, in plaats van het
repressieve beleid dat leidt tot uitsluiting. Probleem hiermee is dat
het basisidee overeind blijft: dit beleid is ook heel moralistisch en
paternalistisch, waarbij er ook weer vanuit gegaan wordt dat
criminaliteit en onveiligheid voortkomt uit iemands sociale positie. Dus
dit is eigenlijk ook een vorm van klassenongelijkheid.  Een idee van
Gwen is om veiligheid en sociaal beleid van elkaar te ontkoppelen. Zij
wil graag weten wat het publiek daarvan vindt.

**René van Swaaningen**[²](#info_rene), de volgende spreker, is bang dat
het saai wordt, omdat hij het  helemaal eens is met Gwen, maar dit
blijkt zeker niet het geval!

René begint met de politieke situatie in de jaren 80 in Engeland: onder
Thatcher bleek een alternatief bieden voor neoliberaal beleid heel erg
moeilijk, en dat hebben we helaas ook gezien in Nederland in de
afgelopen 30 jaar.

Wat is er zo rechts aan het huidige beleid? Er wordt gepleit voor het
aanpakken van slordige, bedelende mensen omdat zij niet in het
straatbeeld passen, zonder naar de oorzaak te kijken. Repressief beleid
zoals het van de straat halen, werkt zeer slecht, er is heel weinig
bewijs voor de effectiviteit hiervan. Stadsvernieuwing is volgens René
een nieuw instrument om meer veiligheid en meer sociale cohesie te
krijgen maar het leidt eigenlijk tot desolidarisering; de hardwerkende
Nederlander moet het goed hebben en de rest telt niet. Veiligheid wordt
dan gebruikt als term om dit te rechtvaardigen. Veiligheidsindexen nemen
bv. aantal niet-westerse allochtonen mee als negatief criterium.

Justitie en politie gebruiken heel veel management- en techinsche termen
zoals dienstbaarheid, cliënten. Hiermee lijkt veiligheid een technisch
punt, terwijl het juist heel moreel en ethisch is. De vraag is wat voor
maatschappij we willen. Londen heeft bijvoorbeeld de grootste
cameradichtheid ter wereld– je kan niet naar je werk zonder door
minimaal l10 camera's geregisteerd te worden., terwijl het niet per se
veiliger wordt. Willen we die kant op?

Waarom is het rechtse beleid dan toch zo in zwang, als het er niet per
se veiliger van wordt? Simpele en concrete maatregelen zijn er vaak
makkelijker doorheen te krijgen, terwijl de complexe verhalen moeilijker
te verkopen zijn. Maar toch moeten we dat proberen. Als het echt zo
makkelijk was, was het al gedaan. Het is moeilijk één fantastisch beleid
te hebben voor iedereen in een grote stad als Rotterdam, dus complex zal
het altijd zijn.

Als voorstel voor een links beleid heeft René een aantal punten waarin
het rechtse beleid wordt omgedraaid. 1)beleid moet humaan zijn; de
veiligheid van de een mag niet leiden tot uitsluiting van de ander, de
behandeling van delinquenten moet netjes zijn, en er moet respect zijn
voor de rechtsstaat. 2) veel meer accent op preventie  en 3) mensen de
armoe in drijven, zoals bij het strafbaar stellen van illegaliteit,
werkt alleen averechts.

Gelukkig sluiten we op een positieve toon af;  Nederland is eigenlijk
heel erg veilig omdat we relatief weinig sociale contrasten hebben, o.a.
omdat we een goed en eerlijk volkshuisvestingsbeleid hebben gehad.


Discussie
---------

Onze sprekers nemen plaats op de roze SP bank voor de discussie. Een
aantal vragen en discussiepunten worden hieronder genoemd:

  * De beeldvorming is heel belangrijk, doe moet je niet laten voor wat
    ie is, checken waarom je iets een slechte wijk noemt.
  
  * Effectief beleid moet niet altijd voorrang krijgen op bv een verbod
    op discriminatie.
  
  * Veiligheidheidsbeleving: door meer kennis van de complexiteit kun je
    beter nuanceren. Een voorbeeld is de buurtwachten uit Den Haag die
    het minder onveilig vinden als ze beter weten hoe moeilijk de
    problemen liggen.
  
  * Kristische noot: Er moet genuanceerder gesproken moet worden over
    het liberale beleid; je hebt toch meetbare getallen nodig. Renee
    reageert: hij gelooft niet dat alles te objectiveren is.
  
  * Veiligheid en criminaliteit zijn heel andere begrippen. Veiligheid
    is veel breder en kan ook zeer weinig met criminaliteit te maken
    hebben.
  
  * Groot verschil tussen zgn witte boordencriminaliteit vs
    straatcriminaliteit – bij de bankier gaat het niet over de slechte
    jeugd en slechte moraal en wordt er vaak een zaak met een
    geldtransactie opgelost ipv gevangenisstraf.
  
  * Marrokaanse jongeren: vragen waarom criminaliteit hoger is onder
    deze groep [algemeen: verschillen tussen culturen].
  
  * Groep 600 wordt besproken. VErschillend veiligheidsbeleid uit
    Rotterdam uit het verleden passeren de revue. Effe kappen, werkte
    dat? En waarom moet je als overheid laten zien dat je succesvol
    bent?
  
  * City marketing, huizenbouw heeft te maken met pure vastgoedbelangen
    (LR hieraan verbonden). Spelen mensen goed in op veiligheidsvraag:
    niet meer bouwen voor de buurt maar bouwen voor de rijkere mensen (…
    bouwen voor de leegstand).  

Voor degenen die het, terecht, heel jammer vonden dat ze er niet bij
konden zijn: een kort filmpje met de highlights van de avond zullen ook
spoedig online staan!

<dl class="notes">
<dt><a id="info_gwen">¹</a></dt><dd>Dr. Gwen van Eijk is criminoloog en
stadssocioloog, verbonden aan de Universiteit van Leiden.</dd>
<dt><a id="info_rene">²</a></dt><dd>Prof. René van Swaaningen is hoogleraar
internationale en comparatieve criminologie aan de Erasmus Universiteit
Rotterdam, directeur van de Erasmus Graduate School of Law en voorzitter
van de Nederlandse Vereniging voor Criminologie (NVK)</dd>
</dl>
