---
layout: post
title: "Nieuw links in Europa: verslag"
---

Afgelopen donderdag 25 september stroomde het partijkantoor op de
Gaffelstraat vol voor de eerste editie van Denken over Links voor het nieuwe
seizoen. We trapten af met internationale sprekers die ons meer vertelden over
de opkomst van Nieuw Links in Spanje en Griekenland.

![Dimitris Pavlopoulos](/images/dimitris_pavlopoulos.jpg)

Dimitris Pavlopoulos, als arbeidssocioloog verbonden aan de Vrije Universiteit
Amsterdam, liet ons kennis maken met de situatie in Griekenland. Zoals we weten
is Griekenland zwaar getroffen door de economische crisis. Hoewel de
Nederlandse kranten niet meer dagelijks vol staan met nieuws uit Griekenland is
het einde van de crisis hier nog lang niet in zicht. 

Dimitris legde uit dat Griekenland de afgelopen jaren gebruikt is als testgrond
voor het neoliberale experiment. De gevolgen hiervan bleken desastreus. Het
aantal werkende armen is enorm en ook het werkloosheidspercentage is flink
opgelopen. Mensen worden in een staat van absolute armoede gedwongen en met de
bezuinigingen op de pensioenfondsen en het verslechteren van arbeidsrechten
lijkt de situatie alleen maar te verslechteren.

Een linkse regering zou kunnen helpen om Griekenland weer uit de crisis te
krijgen, maar alleen een linkse regering is niet genoeg: er is een brede
beweging nodig. Syriza ontstond uit de sociale strijd van vrouwen, migranten,
studenten, homo's en werknemers en is inmiddels een belangrijke politieke
speler. Sterker nog: het is de grootste oppositiepartij. Maar Pavlopoulos wees ook
op de problemen, zoals een beperkte worteling in de vakbeweging. Bovendien
strijden mensen in Griekenland nu al jaren voor hun rechten en tot nog toe zien
ze geen vooruitgang. Door deze benaderde situatie is het moeilijk om de
beweging uit te bouwen en echt verandering af te dwingen. 

![Alex Merlo](/images/alex_merlo.jpg)

In Spanje is Podemos een nieuwe linkse speler in het politieke veld. Podemos is
pas in 2014, enkele maanden voor de Europese verkiezingen, opgericht en net als
Syriza ontstaan van onderaf: uit de beweging van de Indignados. Alex Merlo,
werkzaam bij de Europese fractie van Podemos, vertelde dat de crisis in Spanje
veel meer is dan een economische crisis, er is bijvoorbeeld ook een politieke
crisis gaande. Deze politieke crisis is erg belangrijk geweest in de opkomst
van Podemos.

Jarenlang waren er twee heersende partijen in Spanje: een rechts-conservatieve
partij en een traditionele sociaal-democratische partij. Beide partijen waren betrokken bij
allerlei corruptie schandalen en oudgedienden kregen na hun politieke carri√®re
mooie baantjes bij grote bedrijven. De mensen waren de politiek zat en er
werden spontaan manifestaties georganiseerd die niet alleen uitgingen van
bestaande organisaties en waar ook niet enkel linkse mensen op af kwamen

Podemos ontstond uit deze brede beweging en werd een partij die het anders
wil doen dan de gevestigde politieke partijen, ze wil een partij zijn voor
werkelijke democratie. De partij heeft een duidelijk links programma maar
presenteert zich niet als een linkse partij, aangezien zowel historisch links,
als de sociaal-democraten, grote fouten hebben gemaakt en legitimiteit hebben
verloren. Podemos pleit daarom voor een regering van de mensen. De Europese
verkiezingen waren een groot succes en de verwachting is dat de steun voor de
partij bij de komende gemeenteraadsverkiezingen alleen maar zal toenemen. Het
is echter nog niet duidelijk of Podemos mee zal doen aan deze verkiezingen.

Deze eerste editie van Denken over Links heeft laten zien hoe belangrijk het is
om niet alleen je stem te laten horen binnen de politiek, maar om de straat op
te blijven gaan en om te blijven strijden met de mensen zelf voor een betere
wereld. Alleen op deze manier is het mogelijk om echt dingen te veranderen.
